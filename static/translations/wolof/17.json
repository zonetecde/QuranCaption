[
  {
    "id": 17,
    "city": "makkah",
    "name": {
      "translated": "The Night Journey",
      "transliterated": "Al-Isra",
      "codepoints": [
        1575,
        1604,
        1573,
        1587,
        1585,
        1575,
        1569
      ]
    },
    "ayahs": 111,
    "slug": "al-isra",
    "translator": "Hamza Roberto Piccardo"
  },
  [
    1,
    "Céy sella Na, Ki riñaane jaamaam, ci guddi, mu jógé ca jàkka ja ñu wormaal jëm ca jàkka ju sore ja Nu barkeel la ko wër ngir Nu won ko lenna ci Sunuy kéemaan , nakka Moom aji dégg la, aji giss la."
  ],
  [
    2,
    "Te jox na Nu Muusaa téeré ba te Nu def ko muy luy gindée ca waa Bani-Israaiila xamal léen ne bu léen sàkku wéeruwaay budul Man"
  ],
  [
    3,
    "Ñuy sëti nit ña Nu boolewoon ak Nóohin mi nekkoon jaam bu di gërëmaakoon [Boroomam]"
  ],
  [
    4,
    "Te xamal na Nu wa Bani-Israaiila , ci téeré bi ne faw di ngéen yàq, ci suuf si ñaari yoon te di ngéen kowe-kowelu lool."
  ],
  [
    5,
    "Ba digé bu jëkk ba aksee , ci ñaari yoon yi, yónnée na Nu ca séen kow Sunuy jaam ñuy boroom doole yu tar, ñu noote diggi kër ga, diggé ba nekk lu jëfu"
  ],
  [
    6,
    "Topp ca , Nu delloo léen noteel ga ca séen kow, ak Nu tëbb léen alal aki doom, te Nu def ngéen gën a bari mbooloo"
  ],
  [
    7,
    "Boo léen rafetalee, séen bopp ngéen ko defal, boo léen ñaawalee it séen bopp ngéen lor, te bu digé bu mujjé bi aksee, di na ñu [dik kaat], teg léen mbugël duggaat ca jàkka ja, na ñu ca duggé woon bu jëkk ba alag lalag gu tar, la ñu màggaloon."
  ],
  [
    8,
    "Xeyna séen Boroom yërëm léen, waaye boo léen delloo [ jëf lu bon] Nu dellu [ mbugël léen] te def na Nu safara nekk fa ñuy téj yéeféer yi"
  ],
  [
    9,
    "Nikki Alxuraan jii dey gindée jëmé ca la gën a jub tey bégël way gëm ñiy jëf jëf yu sella [ ci xamal léen ne] ñeel na léen pey gu réy"
  ],
  [
    10,
    "Te [xamle it ne] ñi gëmul àllaaxira xaroo na Nu léen mbugël mu metti"
  ],
  [
    11,
    "Te nit di na ñaan lu bon ak lu baax, ndax dafa nekk ku yàkamti"
  ],
  [
    12,
    "Def na Nu guddi ak bëcëg ñu nekk ñaari kéemaan, te far na Nu lëndëmu guddi indi leeraayu bëcëg ngir ngéen man gis di sàkku xéewël ju jógé ca séen Boroom ak ngir ngéen man a xam limu at yi ak man a woñña, te lu nekk faramfàcce na Nu ko ci anam gu leer."
  ],
  [
    13,
    "Te nit ku ne roof na Nu piccëm ci doxam, te bés Péncé ma di na Nu ko génnéel ab téeré bu muy dajeel ñu tàllal ko,"
  ],
  [
    14,
    "[Ñu ne ko] jàngal sa téeré, sa bopp doy na la tey, sa nattu jëf yow la war."
  ],
  [
    15,
    "Ku jub boppam la ko defal, ku dëng boppam la ko def, ndax kenn du yanu yani kenneen, te nekku Nu woon di aji mbugël [benna xeet] te yónni wu Nu ko ab yonnent"
  ],
  [
    16,
    "Bu Nu nammee alag ab dëkk; da Noo xiirtal boroom alal ya ñu jubëdi ca dëkk ba, àtte ba daldi yella ci ñoom, Nu sadd léen , sadd gu tar"
  ],
  [
    17,
    "Aka bari, xeet yi Nu alag ginnaaw Nóohin, doy na sa Boroom Mu gis te xam bàkkaari jaamam yi"
  ],
  [
    18,
    "Képp Ku bëggul ludul téràngay àddina di na Nu gaaw ci jox ko fi lu nu neex ca ka nu neex , topp Nu def safara nekk fa muy séndëlu, di ku ñu xas, ku ñu génné [ci yërmëndé Yàlla]"
  ],
  [
    19,
    "Ku bëgg [ téràngay] àllaaxira, te mu jëf lu méngóok moom, te moy ku gëm, ñooñu séen jëf lu ñu gërëm lay doon"
  ],
  [
    20,
    "Ñoom ñépp di na Nu léen tëbb ñii ak ñëlé ay mey yu jógé ca sa Boroom, te sa meyu Boroom nekul lu ñu tere kenn."
  ],
  [
    21,
    "Gisal ni Nu gënëlé ñenna ñi ci kow ñeneen ñi, te ca dëgg àllaaxira gën a màggi daraja, gën a màggi xéewël."
  ],
  [
    22,
    "Bul sàkk boole kook Yàlla, benneen yàlla, koon nga doon ku ñu xas ku ñu wacc."
  ],
  [
    23,
    "Sa Boroom diglé na ne : bu léen jaamu kudul Moom doŋŋ , te ngéen rafetal jëm ci séeni waajur, te ndéem kenna ci ñoom, walla ñoom ñaar ñépp àgga na ñu ci màgget, ci sa teewaay bu léen léen wax kuf-ma-la, bu léen léen gëdd, na ngéen wax, wax ju yiw"
  ],
  [
    24,
    "Na nga suufeel ñeel léen mbaggam toroxlu cik yërmëndé, te deel wax sama Boroom : yërëm léen [na ñu ma yërëmé woon] ba ñu may yar ba ma nekkee xale."
  ],
  [
    25,
    "Séen Borooma gën a xam li nekk ci séen baken, ndéem nekk ngéen ñu sella, Moom jéggëlaakoon la ci ñiy dellu jëm ci jaamu Yàlla"
  ],
  [
    26,
    "Na nga jox sa jegeñaale la la war ci moom, ak ñàkk, ak ki nekk ci tukki waaye bul yàq fi pasarpasaree alal"
  ],
  [
    27,
    "Yàqakat yi mbókki seytaane la ñu, te seytaane dafa weddi Boroomam"
  ],
  [
    28,
    "Bu fekkee [ñàkk loo léen jox tax na] nga dëddu léen, toog di yaakaar sa yërmëndé Boroom, na nga léen wax, wax ju neex"
  ],
  [
    29,
    "Bul bank sa loxo ba mu mel ni lu ñu yeew ca sa doq, waaye it bu ko tàllal mu tàlli ñareet koon di nga mujje di ku ñu yedd di ku ñu dogu"
  ],
  [
    30,
    "Nakka sa Boroom Mooy yaatal wërsëgu ku Ko soob, Moo koy xatatl it, nakka Moom ku xam tey gis la ay jaamam"
  ],
  [
    31,
    "Bu léen di rey séen doom ngir ragal ñàkk, Nun Noo léen di wërsëgël , ñoom ak yéen, rey léen bàkkaar bu réy la."
  ],
  [
    32,
    "Te bu léen jigeñ njaloo, ndax moom nekk na la ñaaw tey yoon wu bon"
  ],
  [
    33,
    "Bu léen rey baken ngir lu Yàlla araamal la, ludul ci dëgg, képp ku ñu rey, di ku ñu tooñ, jox na Nu kay taxawu mbiram sañ-sañ, waaye bumu jéggi dayo ci rey, ndax moom ku [yoon] dimmëli la."
  ],
  [
    34,
    "Bu léen jigeñ alalu jirim , ludul ci na mu gën a rafete, ba ker ba muy nekk mag, na ngéen di matal kóllëré ndax kóllëré lu ñuy laaj la [ëllëg ca àllaaxira]"
  ],
  [
    35,
    "Na ngéen di mattal nattal boo léen di natta, te na ngéen peese cik màndute gu jub, looloo gën te mooy li gën a rafet mujj"
  ],
  [
    36,
    "Bul toppatoo loo xam ne amoo ca xamxam, nikki dégg-dégg ak gis-gis ak li nga fas ci sa xol, loolu lépp di na ñu la ci laaj [bés péncé ma]"
  ],
  [
    37,
    "Bul di dox ci kow suuf di réyréylu, yow manoo bënn suuf si, te manoo jot it tundu doj yu mag yi."
  ],
  [
    38,
    "Loolu yépp , ñaawtéefam lu ñu sib la ca sa Boroom"
  ],
  [
    39,
    "Loolu bokk na ci li la sa Boroom soloo, muy waare , bul sàkk boo leek Yàlla benneen yàlla, koon dees na la sànni ca safara di ku ñu yedd di ku ñu dàq"
  ],
  [
    40,
    "Waaw ndax séen Boroom dafa léen di tànnal ay doom yu góor , ba noppi jël ci malaak yi ay doom yu jigéen , nakka yéen ca dëgg li ngéen di wax réy na"
  ],
  [
    41,
    "Te leeral na Nu ci Alxuran jii [lu ne] ngir ñu xelaat, te yokku léen ludul foñ [waliis dëgg]"
  ],
  [
    42,
    "Neel bu amoon yeneen yàlla yu nekk ak Moom, ni ñu ko waxe, koon di na ñu sàkku [yoon wu léen yóbbu] ca Boroom ganguné ga."
  ],
  [
    43,
    "Céy sellam ga, kowe Na jomba Na la ñuy wax, jombeel gu mag a mag"
  ],
  [
    44,
    "Juróom ñaari asamaan yi ak suuf si, ñu ngi Ko sàbbaal ak li nekk ci séen biir, te sax amul dara lu nekk, te du Ko sàbbaal ci li Mu yayoo mboleem cant, waaye da ngéen amul dégg dégg ci séen sàbbaal , nakka Moom aji lewet la, jéggëlaakoon la"
  ],
  [
    45,
    "Booy jàng Alxuraan di na Nu def ci sa digënté ak ñi gëmul àllaaxira kiiraay gu nëbbu"
  ],
  [
    46,
    "Nu def séeni xol muuraay ba du ñu ci am dégg dégg, te nekk na ci séeni nopp ab daaj, te booy tudd sa Boroom, Moom doŋŋ ci Alxuraan, ñu dëddu foñ"
  ],
  [
    47,
    "Nun Noo gën a xam la ñuy dégg bu ñu lay déglu ak bu ñuy déeytoo di wax ñoom tooñkat yi, naan toppu ñu ludul waay su ñu jibar."
  ],
  [
    48,
    "Gisal li ñu lay nirëlé, tax na réer na ñu te dootu ñu man a am yoonu dellusi"
  ],
  [
    49,
    "Ñu naan ndax [bu nu deewel] ba nekk yax yu fënëx, di na nu dekki nekkaat bindéef yu bees ?"
  ],
  [
    50,
    "Neel nékk léen xeer walla weñ"
  ],
  [
    51,
    "walla benneen bindéef yi réy ci séen xel [ di ngéen dekki]. Ñu naan ku nuy dundëlaat ? Neel, ki léen bindóon bu jëkk ba. Di na ñu yëngël séen bopp jëm ci yow [ngir weddi la] ñuy wax : kaña lay doon, ne léen xeyna nekk na lu jigeñ"
  ],
  [
    52,
    "Bés ba léen [séen Boroom] woowee [ngéen dëkki] ngéen tontu Ko di tudd cant [gi Mu yayoo], te ngéen defe ne toogu léen [ci bàmmeel] ludul diir bu néew"
  ],
  [
    53,
    "Neel Samay jaam, na ñuy wax , wax ju gën a rafet, ndax seytaane di nay yàq séen digënté, nakka seytaane nekk na noon tigi ci nit ñi"
  ],
  [
    54,
    "Séen Boroom Moo léen gën a xam, bu Ko neexee Mu yërëm léen, walla bu Ko neexee Mu mbugël léen, te yónni wu Nu la ci ñoom ngir nga warlul léen [séen texe]"
  ],
  [
    55,
    "Te sa Boroom Moo gën a xam ñi nek ci asamaan, yi ak ci suuf si, te def na Nu yenna yi gën ñeneen ñi te Noo jox Dauuda Sabuur"
  ],
  [
    56,
    "Neel woo léen ñi ngéen jàppa ne [Yàlla la ñu] bàyyi Ko, du ñu man wuññi lor gu léen dal du ñu ko man a soppi"
  ],
  [
    57,
    "Ñi ñuy jaamu, da ñu ne seew am pexe mu tax ñu gën a jegeñ séen Boroom, te yaakaar na ñu yërmëndéem, ragal na ñu mbugëlam, nakka sa mbugëlu Boroom lu mata wottandiku la."
  ],
  [
    58,
    "Amul benn dëkk bu Nu dul alag ba laa bés péncé ma walla, Nu mbugël ko mbugël mu tar, loolu nekk na ca téeré ba ñu bind."
  ],
  [
    59,
    "Lu nu teree wàcce ay kéemaan , ludul ñu jëkk ña da ñu léen weddi woon, te sax joxoon na Nu waa Samuuda gëléem gu jigéen [muy kéemaan] gu leer, ñu def cik tooñeel, te Nun du Nu wàcce kéemaan ludul namma ci xuppé"
  ],
  [
    60,
    "[Fàttalikul] ba Nu la waxee ne : sa Boroom ku ëmbë nit ñi la, te sa gént gi Nu la wonoon defu Nu ko woon ludul muy nattu ci nit ñi, te garab ga ñu rëbb ci Alxuraan it da Nu léen ci tiitël, waaye yokku léen ludul beew gu mag"
  ],
  [
    61,
    "[Fàttalikul] ba Nu waxee malaaka yi, sujóot léen ci Aadama, ñu sujóot ginnaaw Ibliis, mu ne ndax da may sujóotal koo bind ak ban ?"
  ],
  [
    62,
    "Mu ne wax ma lu tax Nga teral kii, ci sama kow ? Soo ma muñëlee ba bésu dekki ba di naa fexe ba ay sëtam yépp yàqule ginnaaw ñu néew"
  ],
  [
    63,
    "Mu ne ko demal, ku la topp ci ñoom, [na xam ne] nakka safara mooy séen pey, pey guy nekk lu mat sëkk"
  ],
  [
    64,
    "Génnéel ak say kàddu loo man ci ñoom, na nga léen song ak say gawar ak say xarekkat, na nga bokk ak ñoom alal aki doom, te nga dig léen, waaye seytaane du léen dig leneen ludul ay nax"
  ],
  [
    65,
    "Nakka Samay jaam, doo am benn kàntan ci ñoom, ndax sa Boroom doy Na cëslaay"
  ],
  [
    66,
    "Séen Boroom Mooy Ki dawloo gaal ci géej ngir yéen ngéen man a sàkku ay xéewëlam nakka Moom ku am yërmëndé la ci yéen"
  ],
  [
    67,
    "Bu léen njàqare dabee ci géej, ña ngéen doon jaamu réer léen, ginnaaw Moom, te bu Nu léen musëlé ba ñu aksi ca kow suuf, ngéen dëddu , nit daal ku goreedi la"
  ],
  [
    68,
    "Ndax da ngéen nangu ne, du xar suuf si [mëdd léen] , walla du léen yónnée ngilaw luy sànniy xeer, fekk doo léen am ku léen ca yiir"
  ],
  [
    69,
    "Am da ngéen wóolu ne du léen ca delloo [ca biir géej], benneen yoon, yónnée léen ngilaw lu tar, Mu labal léen ngir séen weddi, te fekk doo léen man a am ku léen dimmëli ci Nun."
  ],
  [
    70,
    "Ca dëgg teral na Nu doomi-Aadama , yanu na Nu léen ci jeeri gi ak ci géej gi, te xéewël na Nu léen ciy [ñàm] yu sella, Nu defal léen ngënéel ci kow ñu bari ci ñi Nu bind, ngënéel gu fés."
  ],
  [
    71,
    "Bés bu Nu woowee nit ku nekk ci turu njiitam képp ku ñu jox téeréem ci ndijjooram , ñooñu di na ñu  jàng séen téeré, te deesu léen tooñ [ci wàññil léen] dara."
  ],
  [
    72,
    "Ku nekkoon gumbë ci àddina sii, di na wéy ci gumbë ca àllaaxira, te gën a rér sori yoon wu jub wi"
  ],
  [
    73,
    "Xam na ñu laa fitnaal ba nga bàyyi li Nu la xamal ngir nga duur lu wuuteek moom, te koon ñu jàppe la xarit"
  ],
  [
    74,
    "Te bu Nu la dëggërëlul woon, tuuti koon nga xawa jeng jëm ci ñoom"
  ],
  [
    75,
    "Te koon di na Nu la mosal mbugëlu àddina ak mbugëlu àllaaxira te doo am ku la dimmëli ci Nun"
  ],
  [
    76,
    "Te xaw na ñu la génné ci suuf si [suufu Médina] ngir ñu jëlé la fa, te koon du ñu toog ludul diir bu néew, ci sa ginnaa [Na alag léen]"
  ],
  [
    77,
    "Loolu aada la, ca ña Nu yónni woon lu la jiitu ci Sunuy yonnent, te doo gus lu soppiku ci Sunuy aada"
  ],
  [
    78,
    "Na nga taxawal hullli bu jànta bi jëmée ci suux ba bu guddi ñuulée, ak it jullig subë, ndax jullig subë lu ñuy seede la."
  ],
  [
    79,
    "Te na ngay julli ci guddi, def ko muy sa naafila xeyna koon sa Boroom dekkal la jox la ndam lu ñu santa"
  ],
  [
    80,
    "Neel : sama Boroom dugël ma ci dugukaayu dëgg te nga génné ma ci génnukaayu dëgg te nga defal ma, mu tukkee ci Yow kàntan gu dig ndimmël"
  ],
  [
    81,
    "Te neel : dëgg gi aksi na, caaxaan wéy na nakka caaxaan luy dem la"
  ],
  [
    82,
    "Te wàcce na Nu ci Alxuraan loo xam ne saafara la ak yërmëndé ci way gëm ñi, waaye du yokk way tooñ ñi ludul yàqule"
  ],
  [
    83,
    "Te bu Nu defalee nit xéewël, mu dëddu, sori ci wetam, waaye bu ko tiis dalee mu ñàkk yaakaar [yërmëndé Yàlla]"
  ],
  [
    84,
    "Neel : ku nekk a ngiy jëf lu méngóok meloom, waaye sa Boroom a gën a xam ki gindiku tegu ci yoon wu jub wi."
  ],
  [
    85,
    "Ñu ngi lay laaj lu jëm ci Ruu, neel Ruu ci mbiru sama Boroom la bokk, te joxeefu léen ci xamxam ludul lu tuuti"
  ],
  [
    86,
    "Ca dëgg su NU neexoon, Nu yóbbu li Nu la xamal te koon doo am kenn ku la musël ci Nun"
  ],
  [
    87,
    "Ludul yërmënd gu jógé ca sa Boroom, te ngënéélam gi Mu la jagleel réy na."
  ],
  [
    88,
    "Neel bu nit ak jinné booloowoon ngir fexee indi lu mel ni Alxuraan jii, du ñu man a indi lu ni mel, donte da ñu ca dimmëlante."
  ],
  [
    89,
    "Te ca dëgg jox na Nu nit ñi ci Alxuraan jii léebu gu ne [guy léeral] ngir ñu bañ wéy cik weddi."
  ],
  [
    90,
    "Ñu naan , du nu la gëm feek ballal loo ci suuf si, ñeel nu, seewndé."
  ],
  [
    91,
    "Walla nga am toolu garabu tàndarma ak garabu reseñ, nga ballal ay dex ci séen digënté, yuy balla bu baax."
  ],
  [
    92,
    "Walla nga rotal ci sunu kow asamaan si, ni nga ko digé, mu nekk ay daggit, mbaa nga indi Yàlla ak malaaka yi nu jàkkaarloo,"
  ],
  [
    93,
    "mbaa nga am këru wurus, mbaa nga yéeg ci kow asamaan si, te du nu gëm sa yéeg feek wàcceloo nu téeré bu nuy jàng, neel tudd naa sellug sama Boroom, ndax man nekku ma ludul nit ku ñu yónni."
  ],
  [
    94,
    "Te lan moo tere nit ñi gëm, bi léen njub gi dikkëlée, ludul li ñuy wax naan ndax Yàlla di na yónni nit [ni nun] , muy ab yonnent"
  ],
  [
    95,
    "Neel bu fekkoon ne ay malaaka ñoo nekkoon ci kow suuf si di dox di way dal, koon malaaka la nuy yónni ci ñoom, mu jógé asamaan"
  ],
  [
    96,
    "Neel Yàlla doy Na seede sama digënté ak yéen , nakka Moom nekk a ciy jaamam aji xam ak aji gis [séen mbir]"
  ],
  [
    97,
    "Ku Yàlla gindi nga jub, ku Mu bàyyi cik réeram, du ñu am ginnaaw moom ku léen wottu, te di na Nu léen dajale besub dekki ba, ñu di léen diri ci séen kanam, ñu gumbë, luu , tëx, séen dëkkuwaay safara, te saayu giimee Nu dolli léen benneen safara."
  ],
  [
    98,
    "Loolu mooy séen pey, ndax ñoom da ñu weddi Sunuy kàddu, ñu naan ndax [bu nu dewée] ba nekk yax yu fënëx di na nu dekki nekk mbindéef yu bees ?"
  ],
  [
    99,
    "Ndax da ñu gisul ne Yàlla mooy ki bind asamaan yi ak suuf si, te aji àttan la ci bind lu mel ni ñoom, te Mu àppal léen dig bu amul benn sikki-sàkka, waaye way tooñ ña bañ na ñu, wéy ca séen weddi."
  ],
  [
    100,
    "Neel su fekkoon ne yéen a moom ndambu yërmëndé Yàlla koon ngéen nay [ci joxe ci] ngir ŋotta, nit dafay ku ŋotta"
  ],
  [
    101,
    "Ca dëgg joxoon na Nu Muusaa juróom ñenti kéemaan yu leer, laa jal waa Bani-Israaiil,  ba mu ñëwée ci ñoom, Fir-Awna ne ko , yow Muusaa dama defene da ñu la jibar."
  ],
  [
    102,
    "[Muusaa tontu ne] xam nga xéllë ne kenn wàcceewul yile [kéemaan] kudul Boroom asamaan yi ak suuf si ngir ñu nekk diy waare, te dama defe ne yow Fir-Awna da nga nekk ku alku"
  ],
  [
    103,
    "Mu bëgg léen a génné ca suuf sa, Nu labal ko ak ña mu àndal ñépp"
  ],
  [
    104,
    "Nu wax ginnaawam, ñeel waa Bani-Israaiila, ne léen , dëkke léen suuf si, bu àppu besu àllaaxira jotee di na Nu léen indi ngéen di mbooloo."
  ],
  [
    105,
    "Ci dëgg wàcce na Nu ko te ci dëgg it wàcci na, te yow [yonnenta bi] kuy béglé di xuppé nga."
  ],
  [
    106,
    "Te Alxuraan teqale na Nu ko [cik wàccam] ngir nga jànga ko ci nit ñi cik teey, te wàcce na Nu ko ndank ndank"
  ],
  [
    107,
    "Neel gëm léen ko, mbaa ngéen bañ ko gëm , ñi nga xam ne joxeef na léen xamxam lu ko jiitu, bu ñu ko jàngee ci séen kanam di na ñu rot dëpp séen jë ci suuf sujóot"
  ],
  [
    108,
    "Te ñuy wax, tudd na nu sellu sunu Boroom, digé sunu Boroom faw mu am"
  ],
  [
    109,
    "Nu rot dëpp séen jë ci suuf di jooy, séen toroxlu ci Yàlla dolliku"
  ],
  [
    110,
    "Neel, woo léen Yàlla, mbaa ngéen woo aji yërëmé ji, boo léen ci woo, [xam léen ne] Moo moom tuur yi gën a rafet, bul birël ca kow ci sa julli, te bul ci yelu it, sàkkul ci digënte ñaar ñooñu yoon [wudig dóomu]"
  ],
  [
    111,
    "Neel bépp canta ñeel na Yàlla Mi amul doom , te amul ku Mu bokkal nguuram, te amul ku Koy dimmëli cik toroxte, dee ko màggal, bu baax."
  ]
]