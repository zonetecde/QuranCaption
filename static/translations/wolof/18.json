[
  {
    "id": 18,
    "city": "makkah",
    "name": {
      "translated": "The Cave",
      "transliterated": "Al-Kahf",
      "codepoints": [
        1575,
        1604,
        1603,
        1607,
        1601
      ]
    },
    "ayahs": 110,
    "slug": "al-kahf",
    "translator": "Hamza Roberto Piccardo"
  },
  [
    1,
    "Bépp cànt ñeel na Yàlla Mi wàcce ci jaamam téeré bi te defalu ko benn jeng-jeng"
  ],
  [
    2,
    "Muy lu jub xocc, di xuppé ci mbugël mu tar lu jógé ci Moom ak di bégël way gëm yiy jëf jëf yu yiw ci ne ñoom, ñeel na léen pey gu rafet"
  ],
  [
    3,
    "Te da ñu cay sax dàppet"
  ],
  [
    4,
    "Te muy xupp ñiy wax naan Yàlla am Na doom"
  ],
  [
    5,
    "Amu ñu ci loolu benn xamxam, séeni baay it, [amu ñu ko ci], muy wax ju réy ju génn ci séen gémmeñ, te waxu ñu ludul fen"
  ],
  [
    6,
    "Te xeyna nga lor sa bopp, ci naqarlu ngir li ñu ñàkk gëm kàddu gi"
  ],
  [
    7,
    "Nun Noo def ci suuf si taaram ngir nàttu léen [ba xam] ñu ci gën a rafet jëf"
  ],
  [
    8,
    "Te di na Nu def li nekk ci kowam nekk pàkk bu wow koŋ"
  ],
  [
    9,
    "Ndax amu loo njort ne ñoñ xunt ma ak ñoñ mbind ma bokkoon na ñu ci Sunuy kéemaan yu doy waar ?"
  ],
  [
    10,
    "[Fàttalikul] ba waxambaane ya làqoo ca xunt ma te ñu wax Yow sunu Boroom mey nu yërmëndé gu jógé ci Yow te Nga yéwénël sunu mbir mu nekk cik njub"
  ],
  [
    11,
    "Nu fégg séeni nopp [nelawloo léen] ca xunt ma ay at yu limu"
  ],
  [
    12,
    "Topp, Nu yée léen , ngir bëgg xam ban ci ñaari kurél yi moo gën a xayma diir ba ñu fa toog"
  ],
  [
    13,
    "Nu ngi lay nettali séen mbir ci dëgg, nàkka ñoom ay waxambaane la ñu, yu gëmoon séen Boroom , ba tax na Nu gën léen a dëgërël cik njub"
  ],
  [
    14,
    "Nu dëgërël séen xol ba ñu taxawee [ca kanamu buur ba nekkoon jaamukatu xérëm], wax ne : sunu Boroom Mooy Boroom asamaan yi ak suuf si, du nu jaamu mukk benneen yàlla bàyyi Ko, ndax koon di na nu wax lu jeng"
  ],
  [
    15,
    "Sunuy nit-a ngi nii di jaamu ay yàlla bàyyi Ko, lu tee ñu indi ci ñoom ay lay yu bir , te kan moo gën a tooñ kuy duural Yàlla, ay fen ?"
  ],
  [
    16,
    "Bu ngéen léen beroo, ñoom ak la ñuy jaamu bàyyi Yàlla, na ngéen dugg ca xunt ma, séen Boroom di Na léen wesaareel séen mbir ci yërmëndéem te di Na léen yéwénël séen mbir def ci jàppàndal"
  ],
  [
    17,
    "Doon nga gisi jànta bi su fenkee mel ni lu jàdd jëm ci ndijjooru xunt mi, te buy so mel ni ku jëm càmmoñ, ñu nekk ci diggu xunt mi, loolu ci kéemaanu Yàlla yi la bokk, ku Yàlla gindi moom nekk na ku jub, ku Mu bàyyi cig réeram du am aji mengoo bu ko jubbënti"
  ],
  [
    18,
    "[Bo léen gisoon] da ngaa defe ne da ñu yeewu te fekk ñu ngiy nelaw, Nu léen di wëlbëti leelee jëm ndijjoor, leelee jëm càmmoñ, séen xaj it di nelaw tàllal ñaari tànk yi ca ëttu xunt ma, boo léen yëroon, boon di nga wëlbëtiku daw feesak tiitaange"
  ],
  [
    19,
    "Noonu la Nu léen yéewe ngir ñu laajante, mu am ci ñoom ku ne ban diir ngéen fi toog, ñu tontu ne : togg na nu fi benna bés , wàlla lu ko yées, ñu ne séen Boroom daal a gën a xam diir bi ngéen fi toog, leegi yónni léen kenna ci yéen ak séen xaalis bii, mu dem ca dëkk ba wutël nu fa ñam wa gën a sella mu indil nu ca xéewël te na yaru te bu mu yëgël kenn dara ci yéen"
  ],
  [
    20,
    "Ñoom bu ñu léen yëgée di na ñu léen rey, mbaa ñu delloo léen ci séen diiné te koon dootu léen texe ba faw"
  ],
  [
    21,
    "Nu feeñal léen ca waa dëkk ba, ngir ñu xam ne digëb Yàlla lu dëggu la te xam it ne waxtu wa [àddinay jéex] amul sikk ne luy am la, ba ñuy xëcoo ca séen kow taax, séen Boroom-a gën a xam séen mbir, ña not wax ci séen mbir : na nu def ci séen kow jàkka"
  ],
  [
    22,
    "Di na ñu wax ne ñàtta la ñu woon séen xaj ñeenteel léen, te di na ñu wax it ne juróom la ñu woon séen xaj juróom benneel léen muy njort ci lu fàddu, te di na ñu wax it ne juróom ñaar la ñu woon séen xaj juróom ñàtteel léen , neel sama Borooma gën a xam séen lim, te kenn xamu ko ludul ñu néew , bul werante ci ñoom ludul ci waxu biti te bul sàkkoo xam kenn ci ñoom"
  ],
  [
    23,
    "Bul wax mukk ci dara, man di naa def nangam ëllëg,"
  ],
  [
    24,
    "[te yokku loo ci] bu soobee Yàlla, tuddël sa Boroom boo fàtte, te nga wax : xeyna suma Boroom gindi ma jëmé ma ci lu gën a jigeñ lii, cik njub"
  ],
  [
    25,
    "Toog na ñu ca séen xunt ma ñàtti téeméeri at yu teg juróom ñeent"
  ],
  [
    26,
    "Neel Yàlla-a gën a xam diir ba ñu fa toog, ñeel na Ko kumpu asamaan yi ak suuf si, na ngay gise ci Moom di déggé ci Moom, ginnaaw Moom amu ñu ku léen di wottu, te Moom du boole kenn ci àtteem"
  ],
  [
    27,
    "Jàngal li ñu la soloo ci sa téeré Boroom, bul soppi waxam, te doo am mukk ginnaaw Moom wéeruwaay."
  ],
  [
    28,
    "Na nga muñ ànd ak jaamu séen Boroom suba ak ngoon ngir xeemmeen jëmmam, te say bët bu mu léen jéggi, ngir xemmeem taaru dundu àddina, te bul topp koo xam ne sàganloo na Nu xolam ba du Nu fàttaliku muy ku topp bakenam, mbiram nekk lu jéggi dayo"
  ],
  [
    29,
    "Neel dëgg gi séen Boroom la jógé, ku yabu na gëm, ku xam ne ay sàqetam wër na léen , te bu ñu bëggée xettaliku, ñu ngiy xettali kook ndox mu demeni weñ gu ruy ñoral kanam, bon na naan googu, te bon na it yenduwaay googu"
  ],
  [
    30,
    "Nàkka ñi gëm tey jëf jëf yu yiw, [na ñu xam ne] Nun du Nu sànk peyu kiy rafetal jëfam"
  ],
  [
    31,
    "Ñooñu ñeel na léen Àjjanay dëkkuwaay joo xam ne ay dex da ñuy daw ci suufam, te deef na léen takaayal, ca foofa, ay lamu urus, te di na ñu fa sol ay yéré yu nëtëx di yéré sooy bu sew ak sooy bu tal ñu sëwaanu ca séen lal ya, neex na boobu yool, te rafet na googu yenduwaay"
  ],
  [
    32,
    "Jox léen léebu gu ñaari góor xam ne kenna ki jox na Nu ko ñaari tool yu am garabu reseñ, Nu wërëlé léen ak garabu tàndarma, Nu def ci séen digënté mbey"
  ],
  [
    33,
    "Ñaari tool yépp, ñuy ca jëlé meññent wu dara wànnikuwul, Nu xotti ca séen digënté ab dex"
  ],
  [
    34,
    "Mu am meññenta [mu bari] tax mu waxak moroom ma, di damu, ne ko maa la ëpp alal te gën laa tedd mbooloo"
  ],
  [
    35,
    "Mu dugg ci toolam, te moom tooñ na boppam, mu ne yaakaar naa ne li du jeex mukk"
  ],
  [
    36,
    "Te yaakaaru ma ne jéexu àddina dina aksi, te sax suma [deewoon] ba dellu ca sama Boroom faw di naa fa fekk lu gën lii cik delluwaay"
  ],
  [
    37,
    "Moroom ma wax ak moom tontu ko ne ndax da nga weddi ki la bind ci suuf, topp ci toxanta [bu jógé ci góor] topp mu melal la, nga di góor"
  ],
  [
    38,
    "Waaye nun, Moom Yàlla Mooy suma Boroom, te du ma bokkaleek suma Boroom kenn"
  ],
  [
    39,
    "Lu teewoon ba ngay dugg sa tool nga wax : lu neex Yàlla [mooy am], amul ku am kàntan kudul Yàlla, ndéem da nga ma gis ma gën la néew alal aki doom !"
  ],
  [
    40,
    "Xeyna suma Boroom jox ma lu gën sa tool, te yabal ci sa tool jéeyë ju jógé asamaan ba mu nekk dénd bu amatul dara"
  ],
  [
    41,
    "Wàlla ndoxam ŋiis te dootoo ko man a am feneen"
  ],
  [
    42,
    "Alageef na meññentam, mu xéy di màtta ñaari loxoom ngir la mu ca tàbbal ci alal te tool ba yàqu na [garab ya] daanu damme ca dàttya, mu naan akaneexoon ma baña bokkaale kenn ak sama Boroom"
  ],
  [
    43,
    "Te amatul mbooloo mu ko man a dimmëli kudul Yàlla, te nekkul it di manal boppam dara"
  ],
  [
    44,
    "Fumu doon, kaarànge ñeel na Yàlla ju dëggu ji, Mooy joxe gën ji yool ak gën ji mujj."
  ],
  [
    45,
    "Jox léen léebu dundu àddina, dafa mel ni ndox mu Nu wàcce mu jógé asamaan tax gàncax gi jógé ci suuf sëq, mu mujj nekk mboob mu wow, ngilaw yi tasare ko, Yàlla ku am kàntan la ci def lu ne"
  ],
  [
    46,
    "Alal aki doom, ci yiy neexal dundu àddina la ñu bokk, waaye way des ya, di [jëf] yu yiw, ñooy ya gën ca sa Boroom, ci wàllu yool ak yaakaar"
  ],
  [
    47,
    "Bés bu Nu fi jëlée tundu doj yi, te nga gis suuf maase te Nu fàng léen, te du Nu bàyyi kenn ci ñoom"
  ],
  [
    48,
    "Te ñu werale léen ca sa kanamu Boroom ñu def ay sàppe, di ngéen dikk ci Nun ni Nu léen bindéwoon ca njàlbéen, waaye am ngéen sikk ci ne sàkkal Na mu ab dig [bu ngéen di dekkee]"
  ],
  [
    49,
    "Ñu teg téeré bi, nga gis saay-saay ya tiit ca la nekk ca biir, ñu naan ngalla nun , lan moo ñeel téeré bi ba bàyyiwul lu tuuti bàyyil wul lu réy, bind na lépp, ñu gis la ñu defoon di lu teew, te sa Boroom du tooñ kenn"
  ],
  [
    50,
    "[Fàttalikul] ba Nu waxee malaaka yi ne léen sujóot léen ci Aadama, ñu sujóot [ñoom ñépp] ginnaaw Ibliis, bokkon na ca jinné ya, mu sàqi ndigëlu Boroomam, ndax da ngéen koy jàppe xarit mooki doomam bàyyi Nu [Nun Yàlla] te ñoom séeni noon la ñu, bon na la way tooñ ña weccee"
  ],
  [
    51,
    "Seede loo wu Nu [Ibliis aki doomam] sosu asamaan yi ak suuf si, seedeeloo wu Nu léen it sos gi Nu sos séen bàkken, te nekku Ma di jàppe ñay sànk [nit ñi], ñu May jàppale"
  ],
  [
    52,
    "Te bés bu waxee woo léen Sumay bokkaale yi ngéen sos, boo léen woowe du ñu léen wuyyu ngir def na Nu ci séen digënté aw xur"
  ],
  [
    53,
    "Te saay-saay ya janook safara, te ñu njort u ne da ñu cay tàbbi, te du ñu am rawuwaay bu ñu ko rëccé."
  ],
  [
    54,
    "Te Nun birël na Nu ci Alxuraan jii ngir nit ñi, léebu bu nekk, waaye nit mooy ki gën a man a dàgge ci mbindéef yi"
  ],
  [
    55,
    "Lu tere nit ñi gëm bi léen njub gi dikkëlée, te ñu baalu séen Boroom, ludul da ñu bëgg dikkël léen la daloon séen maam ya, wàlla dikkël léen mbugël mu [léen bett] jàkkaarlook ñoom"
  ],
  [
    56,
    "Du Nu yónni yonnenta yi ludul ngir ñu nekk ñuy béglé ak di xuppé, te ñi weddi di dàgge cik neen ngir bëgg ci yàq dëgg gi, di yéjj Sunuy kàddu ak la ñu léen waare"
  ],
  [
    57,
    "Ana ku gën a tooñ ki ñu waar ci kàdduy Boroomam, mu dëddu ko te fàtte la jëfoon ñaari loxoom, Nun def na Nu ci séen xol muuraay ngir du ñu ci am déggdégg, ak saañ ci séen nopp, tax boo léen woowee jëmé léen ci njub du ñu gindiku ba faw"
  ],
  [
    58,
    "Te sa Boroom Mooy jéggëlaakoon ba, di boroom yërmëndé, bu léen jàppe woon la ñu fàggu [ciy jëf yu bon] koon di Na gaawal séen mbugël, waaye am na ñu àpp boo xam ne [bu aksee] du ñu am mukk ku léen musël kudul Moom"
  ],
  [
    59,
    "[Noonu la] Nu alage woon yooyuy dëkk, ba ñu tooñee te Nu sàkka loon séen alag àpp"
  ],
  [
    60,
    "[Fàttalikul] ba Muusaa waxe surgaam ba du ma deñ di dox ba mbete ma àggee ca dajewaayu ñaari géej ya, wàlla may wéy jamano ju yàgg."
  ],
  [
    61,
    "Ba ñu àggee ñoom ñaar ca dajewaay ba ñu fàtte ca digënté ba séen jën, mu potoxlu dem yoonam ca biir géej."
  ],
  [
    62,
    "Ba ñu ko weesoo mu ne surgaam ba, indil sunu añ, daj na nu coono ci sunu tukki bi"
  ],
  [
    63,
    "Mu tontu ne : ndax gisoo, ba nu tàppoo ca doj wa da ma fàtte jën wa, te dara fàtte loowu ma ko ludul seytaane mi tax xelaatu ma ko, mu dem yoonam ci géej lu yéemé"
  ],
  [
    64,
    "Muusaa ne ko loolu la nu doon sàkku, ñu dellu fa ñu jaaroon di xàñtu"
  ],
  [
    65,
    "Ñu daje ak ab jaam ci Sama jaam yi, boo xam ne mey na Nu ko yërmëndé lu jógé ci Nun te jàngal na Nu ko it xamxam bu bàyyi koo ci Nun"
  ],
  [
    66,
    "Muusaa ne ko ndax ma topp la, ci kow nga jàngalma ci li xamaleef na la ko ci luy gindée [ku xamul]"
  ],
  [
    67,
    "Mu tontu ko ne doo man a ànd ak man cik muñ"
  ],
  [
    68,
    "Nàkka ngay muñe ci loo xam ne peeguloo ko ak xamxam"
  ],
  [
    69,
    "Mu ne ko di nga fekk bu soobee Yàlla ma di way muñ te du ma moy sa ndigël"
  ],
  [
    70,
    "Mu ne ko, boo ma toppee bul ma laaj ci dara, ba ker ba ma la ciy nettali dara"
  ],
  [
    71,
    "Ñu ànda ñoom ñaar ba ñu dugg ci benn gaal, mu xar gaal ga, Muusaa ne ko ndax da ngay koy ngir labal ñi ci nekk, def nga jëf ju sibu"
  ],
  [
    72,
    "Mu ne ko, ndax waxu ma la woon ne doo man a ànd ak man cik muñ ?"
  ],
  [
    73,
    "Mu ne ko bul ma jàppe ci li ma fàtte te it bul ma togg jafe-jafe ci sama mbir"
  ],
  [
    74,
    "Ñu demaat ba dajeek benna xale, mu rey ko, Muusaa ne ko ndax da ngay rey bàkken bu sella bu reyul bàkken , def nga jëf ju yéemé."
  ],
  [
    75,
    "Mu ne ko ndax waxuma la woon ne doo man a ànd ak man cik muñ ?"
  ],
  [
    76,
    "Muusaa ne ko, bu ma la laajatee dara, ginnaaw bii, bul àndateek man, leegi jot nga ci man ngànt"
  ],
  [
    77,
    "Ñu demati ba aksi ci nitu benna dëkk, ñu sàkku ñam ca ñoom, ñu bañ léen a ganale, ñu gis fa tabax bu jëm ci daanu mu jubënti ko, Muusaa ne ko bu la neexoon nga laaj ci pey"
  ],
  [
    78,
    "Mu ne ko fii la nuy tàqalikoo, di naa la soloo pirim li nga manul woon muñ"
  ],
  [
    79,
    "Lu jëm ci gaal ga, ay néew ji doole ñoo ko moomoon di ci liggéey ci géej gi, ma bëggoon ko ayibal ndax amoon na ca séen ginnaaw buur boo xam ne dey nangu bépp gaal ci noteel"
  ],
  [
    80,
    "Xale ba nak : ay waajuram da ñu nekkoon ñaar ñu gëm, nu ragal mu yóbbaale léen cik beew ak kéeféer"
  ],
  [
    81,
    "Nu bëggoon séen Boroom weccee léen lu ko gën ci yiw ak gën léen jigéñ ci yërëm léen"
  ],
  [
    82,
    "Tabax ba nak, ñaari xale yu diy jirim ñoo ko moomoon ca dëkk ba, te nekkoon na ca suufu tabax ba ndàmb [lu alal nekk ca biir] te ñu moom ko, te séen baay nit ku sella la woon tax na sa Boroom bëg goon xale yooyu màgg, génné séen ndàmb, muy yërmëndé gu tukkée ca sa Boroom, du lu ma def ci sama coobare bopp, loolu mooy pirim li nga xam ne manuloo ko woon muñ"
  ],
  [
    83,
    "Ñu ngi lay laaj lu jëm ci Zulxarneyni neel di naa léen nettali dara ci mbiram"
  ],
  [
    84,
    "Nàkka Nun dooleeloon na Nu ko ci suuf si, te meyoon ko bunt ci lu ne"
  ],
  [
    85,
    "Mu topp ubbée ga di wéy"
  ],
  [
    86,
    "Ba, ba mu àggee sowu jànta, mu fekk jànta bi di so ci mbënnu ndox mu am ban, mu fekk ca wetu [mbënnë moomu] ay nit, Nu ne ko : yow Zulxarneyni da nga léen di mbugël wàlla nga jëf lu rafet ci ñoom"
  ],
  [
    87,
    "Mu ne : ku ci tooñ di na nu ko mbugël ba noppi dees na ko delloo ca Boroomam Mu teg ko mbugël mu gën a metti"
  ],
  [
    88,
    "Waaye ku gëm te jëf jëf yu yiw di na ko ñeel pey ga gën a rafet te di na Nu ko defal ci Sunu ndigël lu yómb"
  ],
  [
    89,
    "Mu toppaat yoon [di wéy]"
  ],
  [
    90,
    "Ba, ba mu àggee [penku] fa jànta biy fenke mu fekk ko muy fenk ci kow nit ñoo xam ne defalu Nu léen woon kiiraay gu léen yiir ci jànta bi"
  ],
  [
    91,
    "Noonu la mbiram deme, te peegoon na Nu ci xam lu nekkoon ci moom"
  ],
  [
    92,
    "Mu toppaat yoon [di wéy]"
  ],
  [
    93,
    "Ba, ba mu àggee digënté ñaari tundu doj, mu fekk ca séen ginnaaw, ay nit ñoo xam ne xawu ñoo dégg waxu nit"
  ],
  [
    94,
    "Ñu ne ko yow Zulxarneyni, nikki Yaajuuja ak Maajuuja ñu ngiy yàqa ci suuf si, ndax du nu la fey nga tabax sunu digëntéek ñoom kiiraay"
  ],
  [
    95,
    "Mu ne li ma sama Boroom mey-a gën [li ngéen ma nara jox] ci liggéey boobu, dimmëli léen ma, te ànda caak farlu, ma def séen digënté ak ñoom tata"
  ],
  [
    96,
    "Indil léen ma ay dogitu weñ, ba [jóor bi] tollook ñaari collu doj yi, mu ne léen ëf léen, ba mu ko taalee mu nekk safara, mu ne indil ma xànjar gu ruy ma sotti ko ci"
  ],
  [
    97,
    "tax na [Yaajuuju ak Maajuuju] ma nu ñu koo jéggi manu ñu koo bënnë"
  ],
  [
    98,
    "Mu ne lii yërmëndé la gu tukkée ca sama Boroom, te bu àppa ba sama Boroom àppa aksee di na def [doj wi] mu mokk nekk pëndë, lu suma Boroom dig dëgg la"
  ],
  [
    99,
    "Di na Nu bàyyi, ca bés ba, lenna ci ñoom jaxasook ñeneen ña, ñu ëf bufta ba, Nu daldi léen dajale ñoom ñépp"
  ],
  [
    100,
    "Nu gaaral safara, ca bés booba, yéeféer yi, gaaral gu fés"
  ],
  [
    101,
    "Mooy ñi nga xam ne séeni bët da ñu muuru woon ci fàttaliku Ma, te it manu ñu woon dégg [dëgg]"
  ],
  [
    102,
    "Ndax ñi weddi da ñu defe ne man na ñoo jàppe ay yàlla Samay jaam bàyyi Ma ? nàkka Nun waajal na Nu safara muy wàccu waayu way weddi ñi"
  ],
  [
    103,
    "Neel ndax Nu birël léen way yàqule ña ci jëf"
  ],
  [
    104,
    "Mooy ñi séen jëf ñàkk njariñ ci dundu àddina te ñoom ñuy njort u ne ñoom way rafetal la ñu séen jëf"
  ],
  [
    105,
    "Ñooñu ñooy ñi weddi woon séen kàdduy Boroom ak dajeek Moom, tax séeni jëf yàqu, tax na bés Péncé ma du ñu am dara lu baax ci péese [dissayu yiw yi]"
  ],
  [
    106,
    "Loolu mooy séen pey di safara, ngir li ñu weddi , ak li ñuy yéjj Sunuy ndigël ak Sunuy yonnent"
  ],
  [
    107,
    "Ñi gëm tey jëf jëf yu yiw ñeel na léen àjjanay Firdawsi muy séen dëkkuwaay"
  ],
  [
    108,
    "Da ñu fay béel te du ñu sàkku jëm feneen"
  ],
  [
    109,
    "Neel bu géej gi nekkoon daa [ñuy ci bind] kàdduy sama Boroom, géej gi di na jéex balaa kàduy sama Boroom jéex doonte da Nu ciy dolliwaat géej gu ni tollu"
  ],
  [
    110,
    "Neel man nekku ma leneen ludul nit ni yéen, waaye soloos na ma ne nàkka séen Boroom , Yàlla ju di benna doŋŋ la, te képp ku yaakaar dajeek Boroomam, na def jëf yu sella te bum boole kenn ci jaamu Boroomam"
  ]
]